<html>
  <head>
    <title></title>
    <meta http-equiv="Content-Type" content="text/html; charset=UTF-8">
    <style></style>
  </head>
  <body>
<h2>2. Základní ovládání</h2>

<p>Ke kreslení jednoduchých molekul je třeba znát několik základních postupů.
Tato kapitola popisuje, jak vkládat, přesouvat či odstraňovat jednotlivé součásti molekuly.</p>

<h3>Vkládání</h3>
<p>Program musí být v režimu vkládání, aby bylo možno vložit molekulu.
Tento režim je předvolený po spuštění programu.</p>

<h4>Přidání atomu</h4>
<p>Atom lze jednoduše vložit levým kliknutím do prázdného prostoru v dokumentu.
Tím se vloží atom aktuálně vybraného prvku. Výběr prvku se provádí na liště
&raquo;Nástroje&laquo; (standardně umístěné v levé části okna). Program molsKetch
si pamatuje poslední vybrané prvky.</p>

<h4>Přidání vazby</h4>
<p>Vazbu lze přidat tažením myší. Přitom může být přidán další atom, v&nbsp;závislosti
na počátečním a koncovém bodě pohybu. Kolem bodů mřížky nebo kolem jednotlivých atomů
lze pozorovat jistou &bdquo;přitažlivost&ldquo;, která má napomoci úhlednosti kreslení
struktur. Vazba mezi dvěmi molekulami z těchto vytvoří jednu molekulu.</p>

<h4>Změna vaznosti</h4>
<p>Levým kliknutím na vazbu v režimu vkládání lze změnit vaznost (řád vazby).
Postupným klikáním lze přepínat mezi vazbou jednoduchou, dvojnou a trojnou.</p>

<h4>Změna typu vazby</h4>
<p>Aplikace molsKetch podporuje několik různých typů vazeb, jako například
stereoisometrické vazby. Mezi typy vazeb lze přepínat přidržením klávesy
&raquo;Shift&laquo; a levým kliknutím na vazbu.</p>

<h3>Mazání</h3>
<p>Atom nebo vazbu lze z molekuly odstranit dvěma způsoby: levým kliknutím
v&nbsp;režimu mazání nebo pravým kliknutím v&nbsp;ostatních režimech. Do režimu
mazání se lze přepnout výběrem v&nbsp;nabídce &raquo;Úpravy&laquo; nebo kliknutím
na příslušné tlačítko na nástrojové liště. Jestliže je objekt vybrán, lze jej
odstranit také stiskem klávesy &raquo;Delete&laquo;.</p>

<h4>Odstranění atomu</h4>
<p>Atom lze odstranit kliknutím na něj levým tlačítkem myši v režimu mazání a&nbsp;pravým
tlačítkem myši v&nbsp;ostatních režimech. Zároveň budou odstraněny všechny vazby
mezi tímto atomem a zbytkem molekuly.</p>

<h4>Odstranění vazby</h4>
<p>Vazbu lze odstranit kliknutím na ni levým tlačítkem myši v&nbsp;režimu mazání
a&nbsp;pravým tlačítkem myši v&nbsp;ostatních režimech. Tímto způsobem mohou být
odstraněny rovněž i vícenásobné vazby.</p>

<h4>Odstranění molekuly</h4>
<p>Molekulu lze odstranit dvojklikem na ni v&nbsp;režimu mazání. Všechny atomy
a&nbsp;vazby jí náležící budou odstraněny najednou.</p>

<h3>Přesouvání</h3>
<p>Atomy nebo molekuly lze přesouvat pouze v&nbsp;režimu přesouvání. Do toho lze
přepnout v&nbsp;nabídce &raquo;Úpravy&laquo; nebo příslušným tlačítkem na nástrojové liště.</p>

<h4>Přesunutí atomu</h4>
<p>Před přesouváním atomů je třeba je nejprve vybrat kliknutím anebo tažením myši
kolem nich. Vybrané atomy lze přesunout tažením myši na jejich novou posici.</p>

<h4>Přesunutí molekuly</h4>
<p>Je možné i přesunout celou molekulu najednou. Pro vybrání molekuly je nutno
kliknout do prázdného prostoru v&nbsp;rámci molekuly. Pak lze molekulu potáhnout
myší na její novou posici.</p>

  </body>
</html>